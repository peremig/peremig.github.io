--- 
published: true
title: Debian? I per què no Linkat?
layout: post
author: Pere MiG
category: articles
tags: 
- Debian
- Linkat

---
<div style="text-align:center" markdown="1">

![Linkat](https://i0.wp.com/www.xtec.cat/sgfp/crp/girona/suportic/continguts/ticmav/exp28a.jpg)

</div>
<div style="text-align:justify" markdown="1">
Aquesta és la pregunta que m’ha fet un company de l’institut en saber que treballo amb GNU/Linux, però no amb la distribució oficial del Departament d’Ensenyament. I, la veritat, no hi ha una sola resposta simple i convincent.

Vaig començar amb Debian abans de conèixer Linkat; i això, sens dubte, influeix: el sistema de gestió dels paquets és diferent en ambdues distribucions, que segueixen branques diferents de la família GNU/Linux.

<!-- more -->

Fins a la versió 4.0, la Linkat ha estat una distribució autònoma, derivada d’OpenSUSE. Ara bé, quan amb la versió 3.0 vaig voler instal·lar una aplicació que no es trobava en els repositoris Linkat (però sí en els d’OpenSUSE), em va ser impossible saber de quina versió d’OpenSUSE derivava (ignoro si això ha estat corregit en la versió 4.0).

Finalment, ha aparegut una versió Linkat Edu 11.4, que, com anuncia la [pàgina de descàrregues](http://linkat.xtec.cat/portal/index.php?module=Pages&func=display&pageid=6){:target="_blank"} *es basa en instal·lar una OpenSUSE 11.4 i després aplicar uns scripts per transformar-ho en una Linkat Edu 11.4*.

A partir d’aquí, no em queda clar si s’obre una doble via de desenvolupament (Linkat i Linkat Edu), o bé s’abandona Linkat i se substitueix per Linkat Edu. D’altra banda, la [renovació de llicències de Microsoft feta pel Departament d’Ensenyament](https://contractaciopublica.gencat.cat/ecofin_pscp/AppJava/notice.pscp?reqCode=viewCn&idDoc=4737865){:target="_blank"}, demostra que l’aposta pel programari lliure encara no és una prioritat per a aquest Departament. Això fa que tingui els meus dubtes sobre la continuïtat del projecte Linkat (i, en aquest sentit, periòdicament arriben veus que anuncien, falsament suposo, la discontinuïtat del projecte).

Per altra banda, valoro especialment la presència d’una bona ampla comunitat d’usuaris; no només perquè com més serem més riurem, sinó també per l’ajuda i recolzament que ens podem donar entre nosaltres. Això fa que, en aquest aspecte, també prefereixi Debian (tot i que, en el cas de Linkat Edu, la comunitat d’usuaris inclou també la d’OpenSUSE).

Significa això que la Linkat no és una bona distribució? En absolut. Les proves que hi vaig fer dins del programa educat 1×1 van ser totalment satisfactòries per a mi (a banda d’alguna aplicació que vaig trobar a faltar) i, potser, si hagués de començar ara amb GNU/Linux, l’escolliria. Però, en aquests moments he estat abduït pel planeta Debian i giro al voltant de la seva òrbita.

</div>